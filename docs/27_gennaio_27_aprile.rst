===========================
Dal 27 Gennaio al 27 Aprile
===========================

Se ci limitiamo ad interpretare l’emergenza sanitaria dal divano di casa
non siamo sicuri che ci convenga sopravvivere. Se non moriremo a causa
del virus dobbiamo accettare l’idea che potremmo morire perché siamo
sopravvissuti. Per il momento è abbastanza probabile che non moriremo
dal ridere.

Prevenire è meglio che curare
=============================

Gennaio 2020. Meno male che abbiamo un piano pandemico. Ma come? E’
segreto? "*Coronavirus Italia, il piano segreto pronto da gennaio: in
55 pagine gli scenari su decessi e terapie intensive. La Direzione
programmazione sanitaria del ministero della Salute, l’Istituto
superiore di sanità e l’Inmi Spallanzani avevano messo a punto un piano
per prepararsi al possibile impatto della pandemia sul sistema
sanitario*" (corriere.it 22/04/2020). Cari passeggeri, abbiamo delle
uscite di sicurezza ma dovrete trovarle da soli.

Infatti, a quanto pare, "*I primi casi di polmonite anomala in Italia
vengono segnalati già a fine dicembre, quando dalla Cina arriva la
segnalazione all’Oms...*" (corriere.it 31/03/2020). Ma forse è meglio
indorare la pillola e non divulgare notizia, non sia mai che la gente si
terrorizzi: "*Quel piano del governo tenuto nascosto ​per non
scatenate il panico*" (ilgiornale.it 21/04/2020).

Dunque facciamo così: "*Siamo prontissimi...*" afferma il Prof. Conte
il 27/01/2020 quattro giorni dopo il *lockdown* di Wuhan: "*...continuiamo
costantemente ad aggiornarci con il Ministro Speranza.*"? (Conte
27/01/2020).

Prima vera allerta dopo i due cinesi allo Spallanzani: Codogno,
21/02/2020. Zone rosse, gialle e arancioni. I colori sarebbero poi stati
riuniti nell’arcobaleno che ci ha portato fortuna: "*andrà tutto
bene*".

Ma bando alle polemiche. Ora ciò che serve più di qualsiasi cosa è la
coesione e l’unità di vedute. Teniamo presente che alcune cose sono
segrete, altre non le sappiamo, altre ancora non sono provate e altre
ancora sono notizie che arrivano dalla Cina.

D’accordo, procediamo. Scuole aperte, scuole chiuse, poi riaperte poi
richiuse: "*Cambia di nuovo tutto. Il* `Tar <http://www.corriereadriatico.it/t/tar>`__
`Marche <http://www.corriereadriatico.it/t/marche>`__, *con decreto urgente del 
suo presidente, ha sospeso in via cautelare l'ordinanza con cui la Regione 
Marche aveva disposto la chiusura di* `scuole <http://www.corriereadriatico.it/t/scuole/>`__
... *lo Stato c'è e si fa rispettare. Così il ministro per gli Affari regionali
e le Autonomie, Francesco Boccia*" (corriereadriatico.it 27/02/2020).

Mascherine: non servono. Mascherine: non ci sono. Non servono perché non
servono o non servono perché non ci sono? Non lo sappiamo. C’è un
dibattito fra altruisti ed egoisti non chiaro ad oggi. Si attende un
chiarimento dall’ISS, anzi no dall’OMS, anzi no dalla Protezione Civile,
no io non le indosso, lui sì, anzi no dal Ministero degli Esteri perché
pare in Italia di mascherine non ce ne siano.

Tamponi: non servono. Tamponi: solo chi ha i sintomi. Tamponi: non ci
sono. Non servono perché servono solo per chi ha i sintomi o non servono
perché non ci sono? Non lo sappiamo. Attendiamo un chiarimento dalla
comunità scientifica.

Ma il governatore del Veneto Zaia decide di non farsi fregare e
disobbedisce. Un vecchio adagio: tamponi per tutti. Del resto è dalla
riforma del Titolo V della Costituzione del 2001 che il Veneto attende
l’entrata in vigore dei meccanismi di soppressione dei trasferimenti
statali alle regioni. Manca che si debba aspettare vent’anni anche per i
tamponi.

In effetti da un certo punto di vista può sembrare che la situazione sia
sfuggita di mano. Cosa voleva dire il Prof. Conte con "*...continuiamo
costantemente ad aggiornarci con il Ministro Speranza...*"? Speranza era
dall’altro capo del telefono? Era stato aggiunto in chat da Bonafede? Il
fatto è che la chat da gennaio aveva cambiato nome diverse volte:
*Spazz-Corrot, Never-Prescriz, Trial-for-ever, ForcaLaw Pande-Secret e
Pande-Panic*.

No, questa ipotesi non convince. Con quelle parole Conte voleva
probabilmente dare un segnale agli italiani, "io non c’entro, parlate
con Speranza", in modo che potessero cominciare a ritenersi terrorizzati
anche senza conoscere il piano pandemico segreto.

Sta a vedere che siamo tutti chiusi in casa per non avere compreso la
metafora di Conte. Strano perché normalmente è abbastanza chiaro.

Probabilmente col senno di poi, e anche col senno di allora, Conte
aveva detto una cosa giusta: sulla base del piano pandemico segreto, il
ruolo di Speranza era utile da un lato ma inutile dall’altro.

La produzione dei colpevoli
===========================

Tutti ormai hanno capito che l’Italia non può produrre mascherine ma le
può tranquillamente comprare all’estero: "*Quelle mascherine bloccate
in Turchia: 200mila ferme alla dogana di Ankara*" (ilgiornale.it
19/03/2020 [1]_).

Ad ogni modo può produrre colpevoli ma come al solito esagera con le
quantità, più o meno come quando produce i decreti.

Un primo colpevole. Si ipotizza che l’incidente del treno Frecciarossa
del 6/02/2020 sia stato un veicolo di contagio. Ad averlo saputo prima
questo deragliamento avrebbe dovuto essere evitato ma del senno di poi
sono piene le fosse.

Un secondo colpevole. Il *match* Atalanta-Valencia del 19/02/2020 allo
stadio San Siro. Un risultato storico e senza precedenti, la tifoseria
del Valencia rientra in Spagna con 4 goal e il Covid-19 (anche quella
bergamasca ad essere sinceri).

Un terzo colpevole. Pare che l’ospedale di Codogno non abbia rispettato
i protocolli. Quali? Il piano pandemico non era stato nascosto per
evitare il terrore? "*Conte accusa l’ospedale lombardo: a Codogno
gestione poco prudente*" (lastampa.it 25/02/2020).

Un quarto colpevole: la fiera di San Faustino a Brescia. "*La fiera di
San Faustino una bomba biologica? Non è detto*" (giornaledibrescia.it
23/03/2020). Ma le polmoniti non erano cominciate a dicembre? E lo
"stato d’emergenza" non era stato dichiarato con il DPCM del 31 gennaio?

Ma in fondo cosa vuoi che sia un virus che è poco più di un’influenza:
"*Coronavirus, "È una follia questa emergenza".*" Il duro dissenso
del capo del laboratorio del Sacco. E sforna i numeri (open.online
23/02/2020).

E poi anche se il Covid-19 fosse peggio di un’influenza resta un fatto:
"*Il nostro sistema sanitario nazionale è eccellente*" (Giuseppe
Conte 25/02/2020). In effetti è risaputo che "*I pazienti con la
valigia spostano 4,6 miliardi di euro da Sud a Nord.*" Barbara Gobbi (il
Sole24Ore 31/07/2019).

Ma si fa strada l’ipotesi di un quinto colpevole, la carenza dei
posti-letto dedicati alla terapia intensiva: "*Fino a fine febbraio*
(n.d.r. 2020) *quindi, l’Italia disponeva di 8,58 posti di terapia
intensiva ogni 100 mila abitanti... Otto anni fa in Italia i posti di
terapia intensiva erano 12,5 ogni 100 mila abitanti contro i 29,2 della
Germania e i 21,8 dell’Austria...*" (corriere.it 31/03/2020).

Si comincia a vociferare che in Italia abbiamo meno di un terzo delle
terapie intensive che ha la Germania. Siamo sempre il fanalino caspita.
Già ne avevamo poche, le abbiamo pure tagliate.

Mascherine, tamponi e terapie intensive non ce sono. Occorre
immediatamente sostituire i posti letto con dei decreti e produrre nuovi
colpevoli. Chi è stato a tagliare le terapie intensive? I politici si
guardano, non ricordano con precisione, qualcuno non si ricorda nemmeno
di quale partito faceva parte.

Sembra però che il "...*taglio dello 0,4% del Pil in 10 anni che porta
la firma dei governi Berlusconi IV, Monti, Letta, Renzi, Gentiloni,
Conte*". (corriere.it 31/03/2020).

Quindi ci sono altri sei colpevoli? Siamo arrivati a dieci. Se non
abbiamo nemmeno i posti per le terapie intensive dove li mettiamo tutti
‘sti colpevoli?

Dieci sono troppi. A meno di creare un ministero o una *task force*
dedicata ai soli colpevoli, non resta che accusare il popolo di esistere
in modo da avere un solo colpevole: "I colpevoli siete voi, dovete
restare a casa!".

E anche questa è fatta.

Proclami: i buoni dentro, i cattivi fuori.
==========================================

Cominciano i proclami dai più tardivi, ai più inutili, ai più comici. In
testa alla classifica, per tutti e tre i motivi, quelli di Vincenzo De
Luca ormai seguito sui *social* più della coppia Ferragni Fedez. "*Dal
lanciafiamme a Bugs Bunny: il meglio di De Luca nell'emergenza
Coronavirus in Campania. Tutte le dichiarazioni cult del presidente
della Regione Campania Vincenzo De Luca*" (raccolta di tv.iltempo.it).

La popolazione si divide fra buoni e cattivi: i buoni sono quelli
dentro, i cattivi escono, anche quelli che si trovano già in isolamento:
"*Coronavirus, l’emergenza riporta a casa i mafiosi dal 41 bis:
concessi i domiciliari al colonnello di Provenzano. Ora pure gli altri
boss sperano. Di Matteo: "Lo Stato sembra cedere al ricatto delle
rivolte*" (ilfattoquotidiano.it 21/04/2020).

La gente comune è disorientata ma fortunatamente il ministro Bonafede
spiega che è tutto normale. Tutto rientra nell’ordinario:
"*L'opposizione ha attaccato il governo e il ministro Bonafede ha
dovuto spiegare che i mafiosi sono esclusi dalle leggi varate
dall'esecutivo durante l'emergenza...Non è stato scarcerato grazie
alle* **norme speciali** *adottate dal governo per combattere
l’epidemia di coronavirus, cioè grazie al decreto Cura Italia. No, il
colonnello di Bernardo Provenzano è uscito solo applicando le leggi
ordinarie*..." (ilfattoquoridiano.it 22/04/2020).

Per un attimo c’eravamo preoccupati davvero che un mafioso al 41bis
potesse uscire grazie a norme eccezionali. Meno male che il ministro
Bonafede ha spiegato che può uscire con norme ordinarie. Grazie.

Esodo e deforestazione.
=======================

Il Parlamento prende in parola l’imperativo *#iorestoacasa* e si svuota
completamente sebbene non abbia ancora avuto luogo stato il *referendum*
sulla riduzione dei parlamentari: "*Rinviato il referendum del 29
marzo sul taglio dei parlamentari*" (interno.gov.it 17/03/2020).

"*Esercito nelle strade e parlamento vuoto: un brivido cileno...Non ci
spaventa il "reato di passeggiata", ci spaventa il parlamento vuoto.
Cari parlamentari, prendete esempio dai medici e tornate a bordo...Dunque
arriva l’esercito nelle strade. Il premier lo annuncerà stasera o al
massimo domani*" (ildubbio.news 20/03/2020).

Comincia a questo punto la deforestazione, una produzione massiccia di
DPCM (Decreto del Presidente del Consiglio dei Ministri), DL (Decreto
Legge), Ordinanze e circolari tutti strettamente interconnessi,
collegati, correlati, richiamati e concatenati fra loro come una trama
perfetta.

L’art. 16 della Costituzione (libertà di circolazione) è totalmente
latitante, ci si aspetta da un momento all’altro l’arrivo di Mario
Monti, l’aumento dell’IMU sui capannoni o lo *ius primae noctis*
ovviamente istituito con DPCM o con ordinanza regionale.

Il popolo, chiuso in casa, cerca affannosamente di tenersi aggiornato,
fa lunghe code ai supermercati e inizia a comprare carta igienica e
risme in formato A4, comincia ad uscire solo nei casi consentiti, con
aria circospetta e con molta carta in tasca senza peraltro trovare
quella giusta quando serve.

La gente canta dal balcone ma più spesso grida al convivente di
rientrare in casa a stampare la nuova autocertificazione emanata pochi
secondi prima. L’uso della stampante supera quello del telecomando.

Bonus pesce d’aprile
====================

Gli autonomi sono stremati, arriva finalmente il giorno del *bonus* INPS
di seicento euro. Agli aspiranti vengono però temporaneamente consegnati
al posto del *bonus* dati personali di altri utenti: "*Inps, bonus da
600 euro? Scambi di persona e dati sballati sul sito: una grave
falla*" (liberoquotidiano.it 01/04/2020). "*Il sito in tilt, le
proteste e l’imbarazzo di Tridico: la giornata terribile dell’Inps*"
(ilsole24ore.it 01/04/2020).

Cosa sarà accaduto? "*L'Inps conferma il problema... ma spiega: "Abbiamo
ricevuto nei giorni scorsi, e anche stamattina, violenti attacchi
hacker.*" (repubblica.it 01/04/2020).

Pandemia, asteroidi [2]_, terremoti [3]_ e hacker?

Ma no, almeno quando ci sono le pandemie, per evitare queste figuracce
sarebbe necessario investire qualcosa in più sulla tecnologia anziché i
soliti quattro spiccioli: "Sapete quanto è costato *il sito Inps che va
in tilt e rivela dati? Più di mezzo miliardo di euro. Oltre 560 milioni
di euro in 10 anni, ecco il costo della struttura informatica di Inps
che ieri non solo è andata in crash, ma ha anche rivelato dati degli
utenti. Molti esperti del web italiano si dicono scandalizzati: "Con più
di 50 milioni di euro all’anno dovrebbe funzionare come Amazon*"
(fanpage.it/attualità 02/04/2020).

E dobbiamo investire di più anche sull’organico, pare che nel mese di
marzo 2020 siano state gestite le pratiche che normalmente vengono
gestite in cinque anni "*...stiamo parlando di undicimila domande
compresa la cassa integrazione, è una situazione senza precedenti,
pensate che questa mole di domande veniva trattata mediamente dall’INPS
in cinque anni, è stata trattata...in un solo mese...*" (Giuseppe Conte
diretta RAI 26/04/2020).

La gente a questo punto si chiede cosa facciano i dipendenti dell’INPS
quando mancano le pandemie.

Come se fosse antani. Tutti uniti nella caccia alla vecchia
===========================================================

Fino a questo punto il film del coronavirus è un capolavoro assoluto
talmente simile ad "Amici Miei" di Mario Monicelli che inizia a
circolare sui *social* un video di Giuseppe Conte la voce di Ugo
Tognazzi e la supercazzola.

Si creano sottogruppi di colpevoli. Quelli che vanno a spasso senza il
cane o con animali finti o diversi dal cane e poi i *runner*; correre da
soli è diventato riprovevole quasi quanto tossire. I mafiosi ai
domiciliari si affacciano alla finestra e denunciano i *runner*.

Unità terrestri, navali, aerei e droni sono massicciamente impiegate
nella ricerca di signore anziane che passeggiano senza un cane, col
gatto, con la capra in certe regioni, e di giovani che prendono il sole
in spiagge deserte e altri simili faccendieri.

Si rischia di degenerare, serve rigore
======================================

Così non si può andare avanti, la gente continua a fare passeggiate, ad
andare a correre, a portare la capra a prendere il sole, qualcuno
addirittura è stato sorpreso ad accompagnare i figli al parco a
svagarsi.

Le pene devono assolutamente essere inasprite (Corriere.it: *Direttiva
del Viminale* 9/03/2020) ma devono anche essere depenalizzate
(dirittoegiustizia.it "*Decreto legge n. 19/2020: depenalizzazione
della violazione delle misure di distanziamento sociale 26/03/2020*) e
comunque per sicurezza occorre svuotare le carceri:
"*Carceri, approvato 'pacchetto' Severino... *Il pacchetto prevede
diverse misure normative, tra cui il cosiddetto decreto 'svuota
carceri...*" (corriere.it 20/04/2020).

Si tratta naturalmente di concetti sofisticati che non sono alla portata
di tutti, per questo il parlamento continua ad essere vuoto.

In Italia la situazione comincia veramente a complicarsi, fra
autocertificazioni, pene inasprite ma depenalizzate e vecchie in giro
senza cani non si sa da che parte cominciare.

Eurogruppo.
===========

Consoliamoci, almeno in Europa le cose vanno discretamente.

Speranza alla Sanità e Gualtieri all’Economia hanno diverse cose in
comune. Si chiamano entrambi Roberto e si occupano di cose che conoscono
profondamente. Speranza è laureato in scienze politiche, Gualtieri in
lettere. Entrambi tuttavia non rivestono ruoli chiave in questo periodo.

Ancora una volta ciò che conta è la coerenza e l’unità di vedute:
"*Serve tutta la potenza di fuoco del MES*", afferma Giuseppe Conte
(sitrend.it 20/03/2020).

Eurogruppo, 09/04/2020: *MES*, *BCE*, *BEI*, *SURE*, *Coronabon*,
*Eurobond*, *Quantitative Easing*, *Recovery Fund*, Draghi, mostri e
comitati d’affari. Pesca una carta ma non dirmela e chiudi gli occhi
tanto non è detto che sia tu a decidere.

All’esito dell’incontro l’ex premier Gentiloni si dichiara soddisfatto,
"*un pacchetto senza* precedenti" (9/04/2020). I "pacchetti" delle
pandemie precedenti non li conosciamo.

Non è chiaro cosa sia successo. E’ andata bene o no? "*Eurogruppo, c'è
solo il Mes. E il ministro Gualtieri canta pure vittoria.* **Roberto
Gualtieri** *dopo l'Eurogruppo di ieri che ha affondato gli eurobond
in favore del* **Mes** *canta pure una mezza vittoria. "Un ottimo
primo tempo, ora dobbiamo vincere la partita in Consiglio europeo", ha
detto il ministro dell'Economia a Unomattina. Anche se a vincere è stata
la linea di Olanda e Germania. Mentre il premier* **Giuseppe
Conte** *twitta: "Io ho una sola parola, la mia posizione e quella del
governo sul Mes non è mai cambiata e mai cambierà. Più tardi in
conferenza stampa vi aggiornerò su questo e su altre importanti
questioni che riguardano il nostro paese. A più tardi.*" (iltempo.it
12/04/2020)

Soddisfatta anche l’Olanda. Gualtieri e Gentiloni sono soddisfatti come
l’Olanda? Com’è possibile? Serpeggia il timore che anche la Germania sia
soddisfatta come Gualtieri e Gentiloni.

Attenzione però. Conte deve avere pescato carte diverse da quelle di
Gualtieri e Gentiloni: "*Il MES è uno strumento inadeguato*"
(10/04/2020)

A questo punto non è molto chiaro: "*...Salvini e Meloni... questo governo
non lavora col favore delle tenebre, questo governo guarda in faccia gli
italiani e parla con chiarezza...*" (11/04/2020).

Scuole, mascherine, tamponi, terapie intensive, autocertificazioni, pene
inasprite, depenalizzate e MES. Le persone scendono a portare il pattume
col "MES" e risalgono senza MES.

Serve una radiolina come quella delle partite di calcio per non perdere
il filo!

Ma poi dov’è finito il dibattito sui tagli alla spesa pubblica e sugli
sprechi? I famosi 240 miliardi di trasferimenti dallo Stato alle
Regioni? Dove sono finiti i 150 miliardi di euro di evasione fiscale?
Meglio non parlarne durante la pandemia, finisce che le cose cambiano
veramente e acquistiamo punti in Europa.

Sul MES risponde finalmente Giuseppe Conte in modo definitivo: "*Mes no,
eurobond sicuramente sì*". Sono le parole del presidente del Consiglio,
Giuseppe Conte, in relazione agli strumenti che l'Ue dovrebbe utilizzare
per affrontare la crisi coronavirus. "*Il Mes è uno strumento
assolutamente inadeguato, gli eurobond sono la soluzione: una risposta
seria, efficace, adeguata all'emergenza che stiamo vivendo. Su questo,
io e il ministro Gualtieri siamo assolutamente d'accordo, anche se a
volte qualche retroscenista mira a offrire una rappresentazione
diversificata delle nostre posizioni", aggiunge il premier.*\ (Adnkronos
06/04/2020).

"*Mes no, eurobond sì: Gualtieri d'accordo con me*" (Adnkronos
06/04/2020)\ *.*

Finalmente. La cosa comincia a chiarirsi. Speranza sta alla salute come
Gualtieri sta all’economia. Conte sul MES è *d’accordo con Gualtieri*
così come a gennaio sulla salute era in *costante aggiornamento* con
Speranza.

Possiamo finalmente smetterla di restare col fiato sospeso ed essere
definitivamente terrorizzati anche sul fronte economico.

"*Oggi il Consiglio europeo. Ecco perché Conte dirà sì al MES*"
(ilprimatonazionale.it 23/04/2020).

Ecco l’accordo: MES e *Recovery Fund*. Ma non è finita: "*Goldman
Sachs lancia l'allarme: "Recovery Fund rischia di diventare operativo
solo nel 2021... Date le divisioni tra i leader dell'Unione Europea,
una decisione concreta sulla creazione del Recovery Fund potrebbe non
arrivare prima di settembre e di conseguenza il Fondo rischia di non
diventare operativo prima dell'inizio del 2021". Questo è l'allarme
lanciato da Goldman Sachs dopo che il Consiglio Europeo ha trovato ieri
un accordo sulle misure comunitarie da adottare per far fronte alle
conseguenze economiche della pandemia.*" (lastampa.it 24/04/2020)

Ancora Goldman Sachs? Ancora? Le persone cominciano ad avere gli incubi:
ricompare nella notte Mario Monti a bacchettare l’Italia per avere
*vissuto al di sopra delle sue possibilità* anche stando a casa sul
divano. Vi ricorderete: "*In questi anni abbiamo vissuto al di sopra
delle nostre possibilità? sciocchezze!*" (liberacittadinanza.it
24/12/2012).

Lo sperpero del denaro privato
==============================

In Lombardia serve l’ospedale in *Fieramilanocity* per 500 nuovi posti
di terapia intensiva ma è scontro perché mancano le risorse pubbliche:
"*Ospedale da campo alla Fiera: ora è scontro*" (Il Giorno
14/03/2020).

Non importa, realizziamolo con le donazioni dei privati. Ce la faremo:
"*Costruito grazie a 1200 donazioni per una raccolta di quasi 21
milioni, dieci giorni di lavoro da parte di 500 persone e con il
contributo di quasi 100 imprese. A regime avrà 200 posti letto e 900
addetti gestiti dal Policlinico di Milano. La trasparenza sulla gestione
dei fondi è garantita da Fondazione Comunitaria di Milano che gestisce
il fondo dedicato*" (vita.it 31/03/2020). Quarta Repubblica, Guido
Bertolaso replica a Travaglio: "*Io, orgoglioso di essere italiano.
Ospedale in Fiera frutto solo delle donazioni*" (21/04/2020)

Ma attenzione, aprite bene le orecchie: finché si sperpera denaro
pubblico va bene ma qui si sta parlando di denaro privato, non
scherziamo! L’ospedale deve servire, servono subito nuovi intubati. Non
è servito, i contagi stanno drasticamente diminuendo: "*L'ospedale in
Fiera non è servito a ricoverare centinaia di persone", ma è costato 21
milioni*" (today.it 15/04/2020)."*Codacons: esposto alla Corte dei Conti
su ospedale Fiera Milano*" (askanews.it 16/04/2020).

E’ sconcertante. L’ospedale è stato terminato senza denaro pubblico e
adesso abbiamo finito gli intubati. E’ inaccettabile.

Non perdiamo di vista l’obiettivo. unità nazionale e protezione della reputazione anche in Europa
=================================================================================================

Da più parti, manifestazioni di sincero cordoglio e partecipazione per i
morti in Lombardia: "*Coronavirus: oltre 51 mila firme in due giorni
per commissariare la sanità lombarda*" (Repubblica 16/04/2020).
"*Fase due, Crimi: commissariamento Lombardia è un’ipotesi. Fontana:
"In atto un attacco a noi"*" (ilsole24ore.it 19/04/2020").

Tutti uniti non soltanto sul fronte della caccia alle persone anziane a
spasso senza un cane ma anche nel sentimento di unità nazionale e a
difesa della nostra reputazione che in un momento così delicato va
protetta anche in Europa. Non possiamo permetterci che l’Italia, dopo la
pandemia, diventi un mercatino dove sempre i soliti fanno incetta a
prezzi di saldo.

Meno male che Le Monde in 12/04/2020 pubblica un articolo di Roberto
Saviano che mette in dovuto risalto le qualità del popolo italiano:
"... *lo scrittore italiano analizza la crisi sanitaria nel suo paese,
in particolare in Lombardia, una regione opulenta ma il principale
centro epidemico della penisola, con oltre 10.000 vittime di
Covid-19.*".

Esperto di virologia e malattie infettive, Saviano mostra subito di
muoversi agevolmente nelle tematiche sanitarie strettamente pertinenti
all’emergenza Covid avendo peraltro a cuore di promuovere l’immagine
dell’Italia e della regione più afflitta dal virus: "*La Lombardia è il
territorio di Silvio Berlusconi e la Regione era il feudo di Roberto
Formigoni, definitivamente condannato a 5 anni e 10 mesi di carcere per
gravi episodi di corruzione, innestatisi proprio sul rapporto tra potere
regionale e sanità privata... Dal mio osservatorio di studioso delle
dinamiche criminali, e in particolare del potere delle mafie, ho negli
anni osservato come per un settentrionale sia più accettabile pensare
che il marcio sia comunque proveniente da fuori... per aver
raccontato nel corso di una trasmissione televisiva quello che era
un'ovvietà per ogni investigatore - e cioè che la camorra napoletana e
la 'ndrangheta calabrese, seguendo le orme della mafia siciliana, che lo
aveva fatto, almeno dagli anni '70, avevano infiltrato l'economia legale
del nord...*" (Le Monde 12/04/2020).

Ma il problema principale della Lombardia resta la solidarietà:
"*Che senso ha* - si domanda Saviano - *l'efficienza senza la
solidarietà: forse è lì, ancora, la differenza tra l'uomo e la
macchina*." (R. Saviano repubblica.it 15/04/2020) e su questo una cosa
effettivamente va detta: è inaccettabile che la Lombardia versi allo
Stato cinquantaquattro miliardi di euro all’anno in più di quanti ne
riceve.

Servirebbe solidarietà: "*Quelli che oggi pensano che alla fine ai
lombardi basterà tornare allo shopping e agli aperitivi stanno
offendendo per primi quel dolore che merita spiegazioni, che merita di
sapere le cose come sono andate.*" (R.Saviano: repubblica.it
20/04/2020).

E’ dunque chiaro a tutti come i lombardi abbiano abusato degli
aperitivi anche più di Zingaretti che si è addirittura ammalato:
"*Zingaretti contagiato dal Coronavirus. Il 27 febbraio era a Milano
per l'aperitivo anti-panico*" (iltempo.it 07/03/2020).

E non è un caso che le regioni più colpite siano quelle del nord
perché lo spritz è nato nel Regno Lombardo Veneto e il fatto che al nord
vi siano tanti contagi non c’entra né con la densità di popolazione, né
con la presenza delle industrie, né tanto meno con l’inquinamento: "*È
ufficiale, il coronavirus è trasportato dal particolato atmosferico.
Possibile "indicatore" precoce di future recidive dell’epidemia
da Covid-19. Studio effettuato da Sima,  ricercatori dell'Università di
Bari, Bologna e Trieste, e dell’ateneo di Napoli "Federico II...A tal
proposito, l’epidemiologo Prisco Piscitelli spiega: "Ad oggi le
osservazioni epidemiologiche disponibili per Italia, Cina e Stati Uniti
mostrano come la progressione dell'epidemia Covid-19 sia più grave in
quelle aree caratterizzate da livelli più elevati di particolato.
Esposizioni croniche ad elevate concentrazioni di particolato
atmosferico, come quelle che si registrano oramai da decenni nella
Pianura Padana, hanno di per sé conseguenze negative sulla salute umana,
ben rilevate e quantificate dall’Agenzia Europea per l’Ambiente,
rappresentando anche un fattore predisponente a una maggiore
suscettibilità degli anziani fragili alle infezioni virali e alle
complicanze cardio-polmonari. È arrivato il momento di affrontare il
problema*" (agi.it 24/04/2020).

Il 5G: la soluzione per uscire dalla pandemia. Perché non ci abbiamo pensato prima
==================================================================================

Nel frattempo il Governo si rende conto che qualcuno deve pur
governare. L’ideale sarebbe avere un Governo e un parlamento ma non si
può avere tutto.

In ogni caso per uscire da questa pandemia serve assolutamente un
esperto in 5G perché il 4G non regge la velocità con la quale il Governo
produce i decreti: "*Che ci fa l’ex ad di Vodafone 
Vittorio Colao a capo della task-force sulla "fase-2?"... Lecito
domandarselo ma ormai è chiaro che l’emergenza sanitaria non c’entri un
bel niente e che quello che conta è guadagnare (imporre) la transazione
del 5G. Ecco allora che Colao (che nel 2014 il Corriere della Sera
definiva "manager europeo" contestualmente al suo passaggio in Rcs)
diventa l’uomo giusto al momento giusto.*" (recnews.it 10/04/2020).

Ma non siamo nel pieno della "guerra fredda" fra gli Stati Uniti e la
Cina per la spartizione della nuova tecnologia 5G? "*5G, l’Italia è in
pericolo: perché nessuno parla della guerra tra USA e Cina?* [4]_
*Trovo assurdo che il sistema mediatico italiano non abbia ancora
avvisato l’opinione pubblica in merito alla nuova guerra fredda
tra Usa e Cina per la gestione delle reti 5G. Un conflitto che farà più
danni rispetto a quello che ha coinvolto l’Unione Sovietica.*"
(radioradio.it 16/04/2020).

Qualcuno si domanda a cosa serva una *task force* guidata da Colao:
"*Covid19, altro che Fase 2: uno tsunami elettromagnetico! Conte
nomina Colao, ex capo Vodafone che vuole 61 V/m e 5G ovunque!... Per
quanti si battono con tenacia contro i pericoli invisibili
del wireless e del 5G,* 
`denunciando anche nelle aule di tribunale <https://oasisana.com/2020/04/10/eccola-censurata-ignorata-la-lista-di-studi-scientifici-per-fermare-il-5g-cancro-e-genotossicita-per-luomo-effetti-su-alberi-danni-su-animali-e-insetti-seconda-parte/>`__
*i clamorosi conflitti d’interessi alla base di scellerate scelte politiche
e studi scientifici negazionisti di rischi e danni da elettrosmog, il
nome di Colao non è affatto nuovo: per 10 anni è stato a capo della
seconda compagnia telefonica più grossa al mondo!*" (oasisana.it
11/04/2020).

Sciocchezze. Bando alle dietrologie. Lo sanno a tutti che il 5G è
indispensabile. Senza questa nuova tecnologia non sarebbe possibile
decriptare i vari decreti emessi a velocità non sostenibile dall’essere
umano e strettamente interconnessi fra loro.

Leggiamo questo semplice esempio: l’art. 15 del D.L. n. 23
dell’8/04/2020. "*Modifiche all'articolo 4-bis, comma 3, del
decreto-legge 21 settembre 2019, n. 105, convertito con modificazioni
dalla legge 18 novembre 2019, n. 133: 1. L'articolo 4-bis, comma 3, del
decreto-legge 21 settembre 2019, n. 105, convertito, con modificazioni,
dalla legge 18 novembre 2019, n. 133, è sostituito dai seguenti: "3.
Fino alla data di entrata in vigore del primo decreto del Presidente del
Consiglio dei ministri di cui all'articolo 2, comma 1-ter, del
decreto-legge 15 marzo 2012, n. 21, convertito, con modificazioni, dalla
legge 11 maggio 2012, n. 56, come sostituito dal comma 1, lettera c),
numero 3), del presente articolo, fatta salva l'applicazione degli
articoli 1 e 2 del citato decreto-legge, come modificati dal presente
articolo, sono soggetti alla notifica di cui al comma 5 dell'articolo 2
del medesimo decreto-legge n. 21 del 2012 l'acquisto a qualsiasi titolo
di partecipazioni in società che detengono beni e rapporti nei settori
di cui all'articolo 4, paragrafo 1, lettere a), b), c), d) ed e), ivi
inclusi, nel settore finanziario, quello creditizio e assicurativo, del
regolamento (UE) 2019/452 del Parlamento europeo e del Consiglio, del 19
marzo 2019. 3-bis. Al fine di contrastare l'emergenza epidemiologica da
COVID-19 e contenerne gli effetti negativi, fino al 31 dicembre 2020*".

In questo articolo c’è scritto semplicemente #restateacasa e non avete
ancora visto le 70 pagine della bozza di decreto della Fase2. Voi ditemi
come faremmo a gestire una cosa simile senza il 5G.

Colao naturalmente non sarà solo, sarà a capo di un gruppo limitato di
esperti ma troppe teste rischiano ovviamente di fare confusione: "*15
task force per combattere il virus: ripartenza a rischio caos. Ai gruppi
di lavoro nazionali se ne aggiungono altri 30 a livello locale con
almeno altri 400 componenti. Record di tavoli alla Giustizia*"
(24plus.ilsole24ore.it 19/04/2020).

"*...Per l’esattezza oggi ci ritroviamo con 15 task force di cui
fanno parte 450 esperti a costellar le varie commissioni che
dovrebbero condurci fuori dall’incubo coronavirus. O per meglio dire
portarci dalla fase più critica alla tanto agognata fase 2. Un numero
incredibile, sette volte superiore ai membri*".

Quindi basta complottismi, rimbocchiamoci le manichee prendiamo in mano
la nuova bozza del DPCM del 26 aprile, perché dobbiamo finire di
leggerlo entro il 4 maggio.

L’importante è che siamo tutti in salute e che viviamo in un paese
libero e democratico.

Milano, 27 aprile 2020

*Gian Luca Grossi*

.. [1]
   "*Ferme alla dogana turca dall'inizio di marzo 200mila mascherine
   destinate all'Italia perché il governo di Erdogan non da l'ok
   all'export." La denuncia delle aziende al Corriere: "Pagate e bloccate
   ad Ankara da 15 giorni*"

.. [2]
   "*Fotografato l’asteroide 1998 Or2: il 29 aprile passerà a 6
   milioni di km dalla Terra*" (astronews.it 04/2020)

.. [3]
   "*Terremoto a Piacenza, sentito anche a Milano e Genova*"
   (corriere.it 16/04/2020)

.. [4]
   www.radioradio.it 16/04/2020: "*... Il 5G è già stato definito il nuovo
   Sputnik. L’Italia è chiamata in questi mesi ad un posizionamento sul
   fronte geopolitico che passerà dalla decisione di escludere o meno la
   cinese Huawei dalle reti di quinta generazione del Paese. Lo scorso
   25 marzo, in piena crisi pandemica, Donald Trump ha firmato un
   disegno di legge sulla sicurezza divulgato sul sito della Casa
   Bianca. Un decreto che porta il nome di "5G Security Act", dove il
   presidente americano avverte che il 5G sarà presto il motore
   principale della prosperità della nazione e della sicurezza del XXI
   secolo. "È una corsa che dobbiamo vincere a tutti i costi" dice
   Donald Trump facendone una questione epocale. Questo nuovo atto si
   unisce al precedente decreto presidenziale del maggio 2019 che vieta
   a tutte le aziende americane di fare affari con Huawei. Vi è compreso
   anche il bando che proibisce a Google di vendere al colosso cinese il
   sistema operativo Android. Il Segretario di Stato Usa Mike Pompeo,
   insieme ai vertici dell’intelligence americana e ai capi della
   diplomazia l’hanno ribadito ad ogni occasione: "chi fa entrare Huawei
   in casa propria mette in discussione i rapporti con
   l’alleato americano e con l’intera Nato. Mette in pericolo se stesso
   e la sicurezza degli Stati Uniti". Frasi gravissime, aghiaccianti,
   che dovrebbero far scattare il campanello d’allarme nella
   nostra diplomazia.. Anche perchè gli stessi avvertimenti sui pericoli
   di spionaggio da parte cinese con il 5G di Huawei sono arrivate
   proprio dal nostro Copasir. E noi non possiamo permettere che
   decisioni di vitale importanza come queste vengano prese da
   un Patuanelli qualsiasi. Conte è consapevole di tutto questo. Quando
   è stato convocato da Trump in America, ha ottenuto l’endorsement del
   presidente dopo aver ripreso il decreto sulla golden power come primo
   atto del suo Governo. Un provvedimento considerato proprio
   anti-Huawei. Ed ultimamente Conte si sta riavvicinando a Trump. Ecco
   perché stanno provando a commissariarlo su queste materie mettendo al
   suo posto l’ex ad di Vodafone Vittorio Colao, esperto di 5G che già
   in passato si è espresso sull’infondatezza del pericolo Huawei.
   Vedrete che sarà lui a guidare la transizione del Paese verso il 5G.
   Qualora dovesse dare l’ok a Huawei esporrebbe l’Italia a dei rischi
   inimmaginabili sul fronte della sicurezza e della geopolitica. Non è
   possibile che non ci sia dibattito su un argomento che segnerà il
   futuro della nostra nazione. Colao chiede l’immunità e noi
   qualche domanda dovremmo porcela.*"
